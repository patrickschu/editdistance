

<Quid: numerus currens: 83
<Author(s)/writer(s): Dame Elizabeth Stonor (+ 1479)
<Place of author: Stonor
<Sex of author(s): female
<Age of author: 40+
<Status of author: gentry
<Recipient: Sir William Stonor
<PLace of recipient: x
<SEx of recipient: male
<ADdress of recipient: personal
<Relation of correspondents: family (wife to husband)
<Ranks of correspondents: equal
<Exact date: 1479
<Century (in quarters): 4/15
<Educational background: educated
<Dialect: x

<Dame Elizabeth Stonor to Sir William Stonor (26 March 1479)
<The Stonor Letters and Papers 1290 – 1483, ed. Charles Lethbridge Kingsford, Vol. II
<Letter 237, p. 77.

$I My best beloved housbond, I recommaunde me unto you in my 
$I moost herty wyse, desyring to her of your welfare, and trusted verayly to 
$I have had you at home on our Lady day by night: yf ye had be, I wold 
$I have trusted ye shuld had the warde and possession of Lovels doughters 
$I or this, for whoom Stodolf, the quenes attourney, rodde on Tuesday 
$I last all night towardes the Kinges grace. And yf ye wol spede you 
$I home to speke with hym at his comyng I doubte nat but ye shal have 
$I the oon at the leste, for I undrestand þay be not wardes neyþer to the 
$I King nor quene: praying you þerfore to spede you home, for undre_stand
$I he wolbe with Bryan to night or to morow without fayle. Also 
$I for all suche Stiwardships ye wrotte unto me for, thay wer graunted a way 
$I in his lyf tyme or he discessed. As for the Stewardship of Henley, I 
$I canne nat tell wheþer it be goo or noo: wherfore Vyne shal ryde ac_cording
$I to your commaundement. Syr, I thanke you hertyly for your 
$I veneson þat ye wrotte to me to receyve: how be it as yet I have nat 
$I receyved. Over þis the parson of Falley dissessed yorsterday in the 
$I mornyng, and þe parson of Hamelden, and Syr William, prest þere, be 
$I executours. No more unto you at this tyme, but the holy Trynyte preserve 
$I you. Wryten at Stonor, whan I wold fayne have sleped, þe morow after 
$I our Lady day in þe mornyng. Syr, I send you your botes and your cloke, 
$I for þer hath be a wete weder here syth ye departed.
$I By your owne wyff Elysabeth Stonore.
$I To my best beloved housbond Sir William Stonor, Knyght.


