

<Quid: numerus currens: 80
<Author(s)/writer(s): Dame Elizabeth Stonor (+ 1479)
<Place of author: London
<Sex of author(s): female
<Age of author: 40+
<Status of author: gentry
<Recipient: Sir William Stonor
<PLace of recipient: Stonor
<SEx of recipient: male
<ADdress of recipient: personal
<Relation of correspondents: family (first wife to husband)
<Ranks of correspondents: equal
<Exact date: 1478
<Century (in quarters): 4/15
<Educational background: educated
<Dialect: x

<Dame Elizabeth Stonor to Sir William Stonor (5 October, 1478)
<The Stonor Letters and Papers 1290 – 1483, ed. Charles Lethbridge Kingsford, Vol. II
<Letter 229, pp. 68-69.

$I Jhesu. An° xviij0
$I Right best and hartely well belovid husbond, I recommaund me 
$I unto you with all myn hart, lettynge you wete that I am right well 
$I amendid, I thannke god þeroff: and on Sonday last past I was at the

<p. 69

$I chirche at my ffadyrs deryge, and soppid with my modyr the same nyght. 
$I And Syr, yeff I had ones done my pilgramages I reke nat how sone I 
$I were with you at Stonor: and þerffore, gentyll Syr, I praye you þat ye 
$I ffayll nat to send me myn horsse on Settyrday next. And also I praye 
$I you to remembre the matter I spake to you off at your departynge : ffor 
$I with owte that, I can nat with your worshipe and myn depart London: 
$I ffor Cobbe call apon me dayly ffor money, and the bere wyffe with 
$I oþer, as I told you. And also I praye you to remembre my sonne 
$I Betson: ffor he hath mych a doo with money now, and he trustith 
$I veraly to your promesse: ffor Godes sake, syr, lett hym nat be forgotten. 
$I My modyr and my broodyr Stooker recomaunde hem both right hartely 
$I unto you: and ffull ffayn they wold þat ye had bene here, yff it myght 
$I have bene your ease. And as ffor me I wold nat that ye were here,
$I ye know it well enowgh: neverthelesse ffor soth what som ever I wryte 
$I I wold I were at Stonor: ffor truly I am veray wery off London, ffor 
$I my son Betson intendes to ryde in to the countre, now whenne I come 
$I home: and he is ffast ryggynge hym þer ffore, so that at many tymes I 
$I am post a loyne, and that causeth me to thynnke the more ellynger: 
$I and þerffore, good syr, remembre myn horsse on Setterday with owte 
$I ffawte. My son Betson and his wiffe recommaunde them unto you: 
$I and he told me that he hath bought here in London seth ye departid 
$I v. sacces Cottes. ffor a part redy money and the rest at mydsomer next: 
$I I undyrstond it is a good bargayn. God lenne grace, who preserve you 
$I ever in vertu and longe helth to Godes plesour.    The v day off Octobre.
$I By your ovne wyff D. Elysabeth Stonore.
$I Unto Ryght Reverent and worschyppefull Cosyn Syr Wyllm. Stonor, 
$I knyght, in the manor at Stonor, thys letter be delyverd. dd.


