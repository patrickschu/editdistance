

<Quid: numerus currens: 85
<Author(s)/writer(s): Richard Cely the Younger (* c1458)
<Place of author: London
<Sex of author(s): male
<Age of author: -40
<Status of author: merchant
<Recipient: George Cely
<PLace of recipient: Bruges
<SEx of recipient: male
<ADdress of recipient: personal
<Relation of correspondents: family (younger to elder brother)
<Ranks of correspondents: equal
<Exact date: 1479
<Century (in quarters): 4/15
<Educational background: poor spelling
<Dialect: x

<Richard Cely the younger at London to George Cely at Bruges (1479),
<The Cely Letters, ed. Hanham, pp. 71-2.

$I               Jhesu M=l=iiij=c= lxxix

$I   My ryught interly wheylbelouyd brother, I recommend me vnto
$I you as harttely as I can dewyse or thynke, thankyng God hyly of
$I yowr amendemente. Informynge [you] the ix=the= day of Desembyr
$I I ressauyd ij lettyrs from you: the tone wos wryttyn at Andwarpe
$I in Octobur and the tother wos wryt at Bregys the xxj day of
$I Nowembyr, the qweche 3e delyueryd to Wylliam Fawkenar to
$I a browhyt, on hos sowyll Jhesu haue marsy. Syr, Thomas Grawng
$I has wryttyn a letter to owre fadyr and informyd hws of the dysses
$I of the sayd Wylliam and how he has pwte the ij goshaukys in good
$I kepyng tyll yowr comyng to Calles. I pray Jhesu sende yow and
$I them hyddyr in sauete and schorttely. Ther ys a claws in your
$I letter that 3e wrate laste, trystyng to God that whe schawl be so
$I myry at owr mettyng that aull sorrowys schavll be forgettyn:
$I I treste the same. I pray you labor yowselue not to sor tyll 3e fynd
$I yoursellfe stronge, and then at 3e wylle come hyddyrwarde. I wolde
$I wryte to yow of many thyngys, byt I tryste to telle yow them
$I meryly be movthe. Syr, of aull Phelype Sellars matters I haue
$I wryttyn you in another letter, sawe I hard Herry Demorrs, that
$I wos Phelypys mane, say that 3e delyueryd to the forsayd Pelype
$I a letter of your hande of seche thyngys as he leuyd wyth yow, byt
$I thay wot not wher hyt ys. I tryst to yowr wysdome that 3e wyll se
$I to whell inow. No mor to you at thys tym, byt I pray to the

<p. 72

$I Ternyte sende yow heyll and brynge yow whell hyddyr. Wryttyn
$I at London the xij day of Decemby[r].
$I                 per yowr brother,
$I                    Rychard Cely, that thynke longe tyll he se yow.

<Dorse: Ther wos neuer mor game abowt ws then the[r] ys now.
<I treste 3e wyll nat taryy longe at Calles at yow comyng 3eyfe ther
<be any sewyr passayge.

$I Wnto my whelbelouyd brother George Cely, merchand of the
$I Estapell beyng at Bregys, thys dd.


