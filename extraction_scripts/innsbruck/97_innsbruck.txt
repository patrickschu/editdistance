

<Quid: numerus currens: 96
<Author(s)/writer(s): Dame Anne Stonor (+1486)
<Place of author: Castle of Taunton, Somerset
<Sex of author(s): female
<Age of author: x
<Status of author: gentry
<Recipient: Sir William Stonor
<PLace of recipient: x
<SEx of recipient: male
<ADdress of recipient: personal
<Relation of correspondents: family (third wife of William Stonor)
<Ranks of correspondents: equal
<Exact date: 1482
<Century (in quarters): 4/15
<Educational background: educated
<Dialect: x

<Dame Anne Stonor to Sir William Stonor (27 February 1482)
<The Stonor Letters and Papers 1290 – 1483, ed. Charles Lethbridge Kingsford, Vol. II
<Letter 306, p. 140.

$I Syr, I recomaund me unto you in my most h[ert]y wise, right joyfull 
$I to here of yowre helthe: liketh you to knowe, at þe writyng of þis bill 
$I I was in good helthe, thynkyng long sith I saw you, and if I had knowen 
$I þat I shold hav ben this long tyme from you I wold have be moche lother 
$I then I was to have comyn into this ferre Countrey. But I trust it shall 
$I not be long or I shall see you here, and else I wold be sorye on good 
$I feith. Syr, I am moche byholdyng to my lady, for she maketh right 
$I moche of me, and to all the company, officers and other. I have early 
$I trust uppon your comyng unto þe tyme of thassise, and else I wold have 
$I send Herry Tye to you long or þis tyme. I have delyvered a bill to 
$I Herry Tye of suche gownes as I wold have for þis Ester. And I 
$I beseche oure blessed lord preserve you. From the Castell of Taunton 
$I þe xxvij day of Februarer.

$I Your new wyf Anne Stonor.

<No endorsement.


